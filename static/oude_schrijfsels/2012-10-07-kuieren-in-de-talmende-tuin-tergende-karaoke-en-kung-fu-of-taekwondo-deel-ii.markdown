---
author: simazhi
comments: true
date: 2012-10-07 08:34:20+00:00
layout: post
link: http://www.thomasvanhoey.com/suzhou/kuieren-in-de-talmende-tuin-tergende-karaoke-en-kung-fu-of-taekwondo-deel-ii
slug: kuieren-in-de-talmende-tuin-tergende-karaoke-en-kung-fu-of-taekwondo-deel-ii
title: Kuieren in de Talmende Tuin, Tergende Karaoke en Kung Fu of Taekwondo? (deel
  II)
wordpress_id: 1726
categories:
- Blog
- Suzhou
tags:
- karaoke
- Suzhou
---

_Fan van chronologisch dingen te weten komen? Lees dan eerst [deel I](http://www.thomasvanhoey.com/suzhou/kuieren-in-de-talmende-tuin-tergende-karaoke-en-kung-fu-of-taekwondo-deel-i)! Of doe je liever anachronistisch? Lees dan eerst [deel III](http://www.thomasvanhoey.com/suzhou/kuieren-in-de-talmende-tuin-tergende-karaoke-en-kung-fu-of-taekwondo-deel-iii)!_

Op 21 september kregen we eindelijk onze studiebeurs! Reden te meer dus om te gaan vieren dat we geld konden uitgeven. We zijn immers toch in een kapitalistisch communistisch land. Enkele dagen ervoor hadden we afgesproken om die bewuste vrijdagavond karaoke te gaan doen. Nu, ik denk dat iedereen wel weet wat karaoke is, maar hier toch nog eventjes het proces snel uitgelegd voor wie het niet weet.

[![KTV](http://www.thomasvanhoey.com/wp-content/uploads/2012/10/cimg17441.jpg)](http://www.thomasvanhoey.com/wp-content/uploads/2012/10/cimg17441.jpg)



[Karaoke ](http://en.wikipedia.org/wiki/Karaoke)is een van oorsprong Japans woord dat met als etymologie: _kara_ 空 (leeg) - _ōkesutora オーケストラ _(orkest). In het Chinees spreken we van _qu_ 去 KTV (naar de karaokebar gaan) om daar aan _kalaoke_ 卡拉OK te doen. Hoe zo'n bar er langs de buitenkant kan uitzien, zie je hierboven. De onze had daarnaast een verdacht Egyptisch tintje, zoals je hieronder ook nog kan zien. Je spreekt met een groepje vrienden af – het kan ook alleen, maar dat is misschien wat vreemd -, kiest liedjes en zingt mee met videoclips. Het maakt eigenlijk helemaal niet uit dat je vals zingt, want je bent gezellig met vrienden daar en je moet je vooral dus niet schamen als het echt de spuigaten uitloopt. Ideaal dus voor mij, aangezien ik gezegend ben met een fluwelen zangstem die iedereen… euhm… tot in het diepste van zijn ziel beroert als ik mijn keel eenmaal openzet. Ik ben er zeker van dat al mijn vrienden dat kunnen beamen ^^.

Zoals gezegd is karaoke dan ook het ideale moment om mijn talent ten toon te spreiden en ík heb me alvast goed geamuseerd. De vijf anderen ook hoor, want de 2,5 uur dat we daar vertoefd hebben, zijn in een vingerknip omgevlogen. Met de vijf anderen bedoel ik: [Joke](http://jokevdborre.waarbenjij.nu/reisverslag/4382243/zwoele-dagen-en-hemelse-gezangen), Gabriel uit Bolivia, Youmi uit Japan, Sautta uit Cambodja en Katrin uit Zwitserland.

Ik hoor op de achtergrond mensen zich afvragen wat voor soort liedjes ze daar eigenlijk allemaal hebben, in zo’n Chinese karaokebar. Vooreerst is er natuurlijk het zeer ruime aanbod aan Chinese liederen, dat de volledige canon van klassieke meezingers van sinologie in Leuven bevat – genre _[Tonghua](http://www.youtube.com/watch?v=a9Jz0liV3Ss) _童话 (_Fairytale_), [_Yueliang daibiao wode xin_](http://www.youtube.com/watch?v=bv_cEeDlop0) 月亮代表我的心 (_De maan staat voor mijn hart_), [_Kanguolai_](http://www.youtube.com/watch?v=6aosRlnxg9I&feature=fvst) 看过来 (_Kijk eens hier!_)… Daarnaast zijn, naast de Kantonese liedjes, andere Aziatische buurlanden goed vertegenwoordigd: Korea en Japan. Hoewel Japan die dag iets minder, door de [diaoyu-eilandenkwestie](http://en.wikipedia.org/wiki/Senkaku_Islands) die toen op een hoogtepuntje aan het afstevenen was. Ook was er een nogal ruim aanbod aan Engelse liedjes – gelukkig!

Omdat de meerderheid uit landen kwam die beter Engels beheersen dan Chinees, zongen we vooral Engelse liedjes. We zouden echter geen echte 'Chinezen-in-spe' zijn als we niet af en toe een Chinees liedje ertussen gooiden en door Youmi mee te brengen, konden we kennismaken met enkele Chinese klassiekers waarvan we het bestaan niet vermoed hadden. De grappigste momenten in zo’n KTV blijven natuurlijk achter gesloten deuren, maar ik kan je verzekeren dat ernaar toe gaan echt een must is voor iedereen die zich in China bevindt. Gewoon al de videoclips die vaak herwerkt zijn tot een reclamespotje voor een of andere stad, met beelden van dertig jaar geleden – waarschijnlijk iets met uitzendrechten van de videoclip – zorgen gegarandeerd voor de nodige portie hilariteit.

Zo, wie tot hier al gelezen heeft, kan nu genieten van enkele foto’s van de karaoke en van het avondeten dat eraan vooraf ging – Koreaans eten dat Joke door de pikantigheid in huilen deed uitbarsten. Of toch deed tranen. Daarna kan je doorklikken naar[ deel III](http://www.thomasvanhoey.com/suzhou/kuieren-in-de-talmende-tuin-tergende-karaoke-en-kung-fu-of-taekwondo-deel-iii)!



![](http://www.thomasvanhoey.com/nextgen-attach_to_post/preview/id--1829)


