---
author: simazhi
comments: true
date: 2012-08-29 13:54:43+00:00
layout: post
link: http://www.thomasvanhoey.com/shanghai/aankomst-en-dag-een-in-shanghai
slug: aankomst-en-dag-een-in-shanghai
title: Aankomst en dag één in Shanghai
wordpress_id: 1723
categories:
- Shanghai
tags:
- China
- Shanghai
---

Na ongeveer een halve dag te spenderen tussen de wolken, kwamen we rond 7.40 uur lokale tijd aan in Shanghai. Dat was dan zes uur minder dan in België en dan hadden we nog een hele dag voor ons. Onmiddellijk vond een Chinese vrouw ons in de luchthaven en bood ons een taxirit aan, met vaste prijs. We zijn misschien wel afgezet, maar de chauffeur kon toch vrij vlot rijden in het verkeer hier, dat mijn vader zijn hart veel vreugde zou verschaffen: je mag hier ongegeneerd overal toeteren naar alles en iedereen dat beweegt. Wat de functie van al dat getoeter is, is ons nog steeds niet duidelijk, maar als je het niet doet, dan ben je geen echte _local_, maar ja, [dat word je toch nooit](http://www.prospectmagazine.co.uk/politics/mark-kitto-youll-never-be-chinese-leaving-china/).

Eenmaal aangekomen in de hostel, verliep het inchecken ook wel goed. Daarna besloten we om de [Bund ](http://en.wikipedia.org/wiki/The_Bund)wat af te wandelen. Zoals het als enige jongen in de groep betaamt, speelde ik de gids. We begonnen tussen de gebouwen die de skyline van Shanghai vormen (dat is voor over een paar dagen) en daarna namen we een kitscherige tunnel naar de overkant.
[youtube http://www.youtube.com/watch?v=g7p2S8yK2zM]
Na de bonte wandeling op de Bund gingen we weer naar de hostel waar iedereen jetlag-uitgeput was en na nog wat gecomputer ("Hoera! Contact met het thuisfront!") in de slaapkamer rond 20 uur in slaap viel. Wel jammer dat mijn gsm hier nog steeds geen berichten kan versturen naar België (I blame you proximus!), maar nadat Joke en ik in Suzhou aankomen, zullen we wel kaarten van de lokale maatschappijen kopen, waarmee dat wel kan. We'll work something out; dat is trouwens ook wat we doen met het nogal povere Engels van de meeste Chinezen hier.

Ook is hier water vinden soms wel wat moeilijk. Wanneer je aan verkopers vraagt of ze water hebben, krijg je als antwoord dat ze enkel thee hebben. Awkward... Maar begrijp nu niet dat ik hier ondervoed leef, want dat valt wel mee. Goedkoop aan eten en drinken geraken is meestal wel te doen. Zo had Joke op gisteravond (dag twee) de eer om de plaatselijke delicatesse te proeven. Omdat we wel wat moe waren, hadden we niet alle karakters vertaald op de menukaart (toegegeven, er was ook al veel uitverkocht), maar we hadden een globaal idee van wat voor vlees of vis we zouden krijgen. Joke koos dus voor varkensvlees en een lichaamsonderdeel dat we niet kenden. Nadat ze er DRIE stukken moeizaam van had doorgeslikt, liet ze de rest liggen en ontdekten we achteraf dat het INGEWANDEN waren. Bweik!

Vanaf dat ik mijn foto's opgeladen heb, zal ik mijn blog ook eens wat doorspekken met prentjes, tot dan is het enkel tekst. Muhahahahaha! Wat dus ook meteen mijn afsluiting moest voorstellen.
