---
author: simazhi
comments: true
date: 2015-09-11 12:40:15+00:00
layout: post
link: http://www.thomasvanhoey.com/blog/toekomst-in-taiwan
slug: toekomst-in-taiwan
title: Toekomst in Taiwan
wordpress_id: 4985
categories:
- Blog
- Taipei
- Taiwan
tags:
- Taipei
- Taiwan
---

Waarschuwing: lange post!



Dus op de dag van [mijn laatste blogpost (Afscheid III)](http://www.thomasvanhoey.com/belgie/afscheid-iii) ben ik vertrokken naar Taiwan. Ik werd uitgewuifd op de luchthaven door mijn ouders en door mijn sinologie _posse_ - Lai Man, Anneleen, Joke en Yoana. Bedankt aan jullie allemaal, want dat betekende toch wel veel voor mij.





![](http://www.thomasvanhoey.com/nextgen-attach_to_post/preview/id--5030)


Mijn vlucht vertrok voorspoedig ’s middags (Hainan Airlines) en ik kwam de volgende ochtend ca. 5 uur toe in Peking en zou dus normaal zo’n 3 à 4 uur hebben om over te stappen. Verkeerd! Met de weg die ik volgde bevond ik mij na het immens lang aanschuiven ineens buiten de luchthaven en moest ik dus terug door de douane gaan. Ook was ik niet in de mooie terminal waar ik de Starbucks weet zijn e.d., maar in een kleinere (oudere?). Dus uiteindelijk had ik aan de gate nog een halfuurtje om even mijn gsm op te zetten en aan het thuisfront te laten weten dat ik toch al in Peking was geraakt.

Vervolgens nam ik de vlieger naar Taipei en met wat vertraging kon ik eindelijk nog eens Snow zien!! Zij was een van de begeleiders van de zomerschool en ook een van mijn beste vrienden hier.





![](http://www.thomasvanhoey.com/nextgen-attach_to_post/preview/id--5031)





Normaal mocht ik bij haar blijven slapen de eerste nacht, maar omdat zij toevallig voor haar werk naar Europa afreisde, heb ik mijn _guanxi_ 關係 ‘connecties’ ingeroepen en mocht ik blijven slapen bij de grootouders van Hsuan, mijn Taiwanese vriend met een Antwerps accent. Dat was geweldig! Vorig jaar heb ik bij zijn moeder gelogeerd en nu bij zijn grootouders. Heel die familie is echt supervriendelijk en ze kunnen allemaal goed koken! Verschillende gerechtjes bij elke maaltijd, van goede kwaliteit “want ik ben vroeger verpleegster geweest”, zei de oma. Nadien heeft ze mij ook nog servies gegeven om te gebruiken “want dat had ze te veel”. En de opa heeft mij weggebracht naar mijn kot “om te zien of alles in orde was”. Bovendien ben ik ook al uitgenodigd op alle feestdagen. Dus iedereen is echt supervriendelijk.





![](http://www.thomasvanhoey.com/nextgen-attach_to_post/preview/id--5032)





Dinsdag ben ik ook naar het ziekenhuis geweest, voor mijn tweede health exam, nu in Taiwan. Ik kwam daar om acht uur ’s morgens toe en er zaten een Nederlander en een Duitser. Als je denkt dat dat het begin is van een goede mop, dan heb je deels gelijk: zij hadden gehoord dat het blijkbaar drie uur zou duren voor ze daar terug buiten konden gaan, maar ik was daar al op een uurtje terug buiten - en heb ze niet meer gezien bij geen enkele van de vijf of zes plaatsen die we moesten bezoeken volgens het papier dat ons in de handen was geduwd (intake, pipi, bloed, x-ray, oren en zicht, rest van een normale check-up). Het trouwens te doen in het “oude” universitair ziekenhuis. _Eat this Gasthuisberg_ haha!





 ![](http://www.thomasvanhoey.com/nextgen-attach_to_post/preview/id--5039)





Daarna ben ik dus mijn kot gaan regelen. Ik zit vrij hoog, op het 12de verdiep (11de in normale standaarden), en 1 kamer links van degene [waar ik in de zomer zat vorig jaar](http://www.thomasvanhoey.com/blog/afscheid-ii). Ik heb hier echt een mooi zicht, op de kant die ik wilde (namelijk geen gebouwen vlak voor mij - de andere kant kijkt uit op de Taipei 101). Dit zijn foto’s van mijn kamer:





![](http://www.thomasvanhoey.com/nextgen-attach_to_post/preview/id--5040)





Woensdag heb ik mijn buddy Wen-Lin ontmoet! Hij was supertof en heeft me een fiets gegeven, alsook meegenomen naar een traditioneel Taiwanees/Chinees ontbijt met _jiaozi_ en melkthee. Nadien toonde hij mij al wat gebouwen op de campus. Ik kom goed met hem overeen.






We zijn ook gestopt bij het International Office hier, dat wel goed lijkt te werken en waar ik enkele van mijn vriendinnen van de summer school heb teruggezien (Margaret, Yiru, Jung-chen). Leuk leuk.






In de namiddag ben ik naar de Confucius tempel geweest en de nabijgelegen Bao’an tempel en heb daar het orakel geraadpleegd. Dat verzekerde mij dat ik wat rustiger moest zijn over mijn doctoraat, alles kwam wel goed.


 ![](http://www.thomasvanhoey.com/nextgen-attach_to_post/preview/id--5042)





Donderdag zijn er twee dingen gebeurd: eerst was er de _chahui_ 茶會 ‘theevergadering’ van mijn department. Dat was leuk want alle nieuwe studenten mochten zich (op een beetje beschamende manier soms) voorstellen, en we konden ook alle proffen ontmoeten van taalkunde. Behalve mijn promotor - die ik dus nog steeds niet heb gezien… Word wel een beetje ongerust, maar volgens het orakel geen zorgen, alles oke. Er was thee en versnaperingen en ’s middags een pizzaparty :D Oh, en ik had een kaartje gekregen met Teigetje op en mijn Chinese naam dat ik jullie echt niet wilde onthouden:


 ![](http://www.thomasvanhoey.com/nextgen-attach_to_post/preview/id--5044)





In de namiddag dan, was er _orientation_ (lees: vier uur luisteren). Het begon met een rare speech van het hoofd van het international office over een spreuk van Confucius: (bonuspunten voor de sinologen die direct dachten aan) _you peng zi yuan fang lai, bu yi le hu?_ 有朋自遠方來，不亦樂乎？ (Als er vrienden/collega’s van ver komen, is dat dan niet leuk?) - een zinnetje dat dus wel veel gebruikt wordt, [maar waar je geen korting mee krijgt in de Confuciustempel in zijn thuisstad Qufu.](http://www.thomasvanhoey.com/reisjes/afscheid-i) Daarna sprak hij over de _grand tour_ in Europa en dat dit de moderne variant is. En over zijn lievelingsdier, de kikker, vertelde hij drie verhaaltjes: (Nog meer bonuspunten:) _Frog in the well_ (井底之蛙), _Boiling frog_, en de kleine dove kikker die wint van iedereen ofzo.








Het werd gebroken met een jongleervoorstelling (natuurlijk, want wat doen wij hier anders??), gevolgd door de raarste Amerikaan ever (die natuurlijk iets elektrisch ofzo studeerde) en info over inschrijving en andere, toch wel nuttige zaken.


Nadien ben ik iets gaan eten met een Fransman die ik heb ontmoet (bonuspunten voor mijn Frans) en afkomstig was uit la Réunion. Hij had zelf nog geen brokstukken gevonden van het verdwenen vliegtuig.





Vandaag, vrijdag, had ik me voorgenomen om vroeg op te staan met de registratie, maar mijn jetlag (nog steeds) verhinderde dat plan. Ik werd wakker om 10:30 en ben dan maar snel gehold naar de printer voor wat documenten en heb nu ook mijn studentenkaart!

Ben dan ook iets gaan eten met een Chinese Nederlander, Joe, in de Buddhist Vegetarian Palace, en nadien een koffietje gaan drinken in een tweedehandsboekenwinkel die uitkeek over de toegangspoort van de universiteit. Toffe kerel, net als alle kerels die ik heb ontmoet op de campus tour nadien: Nederlanders, Fransmannen (Franslui? Franslieden? Is het meervoud van -man altijd -lui/-lieden?), Spanjaarden enz.



Al bij al kan ik zeggen dat het hier goed is begonnen en dat het nu wel echt echt echt begint aan te voelen. Mijn toekomst in Taiwan was goed en volgens het orakel is mijn toekomst in Taiwan ook goed! Tot de volgende!





 ![](http://www.thomasvanhoey.com/nextgen-attach_to_post/preview/id--5046)



