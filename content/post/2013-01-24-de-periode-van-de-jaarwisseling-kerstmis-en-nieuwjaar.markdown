---
author: simazhi
comments: true
date: 2013-01-24 14:24:11+00:00
layout: post
link: http://www.thomasvanhoey.com/suzhou/de-periode-van-de-jaarwisseling-kerstmis-en-nieuwjaar
slug: de-periode-van-de-jaarwisseling-kerstmis-en-nieuwjaar
title: De periode van de jaarwisseling (Kerstmis! en Nieuwjaar!)
wordpress_id: 1736
categories:
- Blog
- Suzhou
tags:
- kerst
- nieuwjaar
- Suzhou
- taekwondo
- vakantie
---

In de [vorige post](http://www.thomasvanhoey.com/reisjes/kerstupdate-ii-nanjing) was ik zo blij dat we eindelijk kerstmis konden naderen en toen vergat ik toch wel niet over kerstmis (en al wat daarna kwam) te schrijven zeker! Daarom deze inhaalpost, een pleister op de wonde in het gat dat geschapen is in het ruimte-tijdscontinuüm van de tijdsvortex. Iemand heeft precies te veel naar _Shenmi boshi_ 神秘博士 ([_Doctor Who_](http://en.wikipedia.org/wiki/Doctor_who) voor iedereen thuis) gekeken…

Aldus, na ons culinair avontuur in Nanjing 南京, moet ik allereerst het kerstoptreden vermelden van onze faculteit voor buitenlandse studenten. Op 21 december moesten we de show van ons leven hier geven en we hadden al enkele weken op voorhand democratisch gestemd dat we het (door mij ingestuurde) liedje _Suantian_ 酸甜 van[ Fahrenheit 飞轮海](http://en.wikipedia.org/wiki/Fahrenheit_(Taiwanese_band)) – Taiwanese boysbandrock - en[ S.H.E ](http://en.wikipedia.org/wiki/S.h.e)- een soort Chinese K3 voor volwassenen (uit te spreken als 'és eejtsj ie', niet als het Engels voor 'zij') – met de hele klas gingen opvoeren. Omdat het liedje door mij was ingezonden, vond onze leerkracht Yang _laoshi_ 杨老师 dat ik muziekleraar moest spelen voor de klas en een mooi geheel van het liedje moest maken, optredenswaardig. Dat is gelukt en het resultaat is een filmpje dat ik momenteel nog niet in bezit heb. Als compensatie is hier de clip!

[youtube=http://www.youtube.com/watch?v=g7zOmdmspLA]

Vervolgens moet ik ook even uitweiden over de voorstelling zelf. Vlak voor we naar Nanjing trokken, werd ik gevraagd om de voorstelling te presenteren en dat heb ik dus gedaan. Twee dagen op voorhand kreeg ik een tekst in mijn handen geduwd en tot een kwartier vóór de voorstelling bleven ze vanalles veranderen aan de volgorde van de artiesten, wat leidde tot heel wat frustratie bij mij en mijn collega Natalia uit Polen. Desondanks hebben we het er goed vanaf gebracht en heb ik achteraf gehoord dat we het echt heel goed hadden gedaan. Ik, die toen al blij was dat de wereld niet vergaan was omwille van de Maya’s, was toen dolblij. (Toegegeven, er was een klein momentje dat ik dacht dat het zover was – de wind blies enorm hard en ik dacht bij mezelf: “开始了。” (“Het is begonnen”); gelukkig niets van waar ;-).

![](http://www.thomasvanhoey.com/nextgen-attach_to_post/preview/id--2833)



Eindelijk kunnen we het over kerstmis hebben, voor [Joke ](http://jokevdborre.waarbenjij.nu/reisverslag/4448725/nieuwjaarstoespraak)zowat het heiligste feest dat ze kent… Ons verloop van onze buitenlandse kerstervaring: eerst Chinese fondue (_huoguo_ 火锅), vervolgens _booze_ en _food_ (eigenlijk was er amper alcohol bij, nu ik er zo op terugkijk) inslaan in de supermarkt, daarna naar mijn kot waar we de nacht hebben gespendeerd door een film te kijken ([Brave](http://en.wikipedia.org/wiki/Brave_(2012_film))), TAART te eten, spelletjes te spelen – je raadt nooit wat met je handen draaien om dansen uit te beelden bij ons in Japan betekent (antwoord onderaan deze blogpost) – en skypen met de familie. Voor de vrienden uit Oezbekistan, Saida en vooral Shohrux ,bleek kerstmis een feest te zijn waar je zo lang moet opblijven, liefst nachtje door (bij mijn weten is dat nieuwjaar…). Joke, Katrin, Youmi en de Cambodjaanse Sautta bleven dus maar zo lang mogelijk op, hoewel ikzelf rond twee uur wou gaan slapen omdat ik nogal verkouden geworden was. Ik herinner me nog wel dat Lord of the Rings 3 werd opgezet en toen ik wakker werd rond zes uur – omdat Joke, Sautta en Saida het niet meer uit konden houden en terug naar hun kamer wilden – was die nog steeds bezig. Ik heb kerst(voormid)dag gespendeerd met mijn kot opruimen en na het vertrek van Shohrux, samen met Katrin en een in haar schoot slapende Youmi de film opnieuw te zien. Ik heb hier een goede kerst gehad.

![](http://www.thomasvanhoey.com/nextgen-attach_to_post/preview/id--2834)

Zoals iedereen wel weet, was het een week later nieuwjaar. Ook daar hadden we een leuke oplossing voor: na een etentje met zowat dezelfde personen, hebben we overnacht in een hostel op een zeer feeërieke locatie, Shantangjie, een pittoresk Venentië-achtig straatje hier in Suzhou. Rond middernacht zagen we in de verte het vuurwerk knallen en dat maakte de nieuwjaarswisseling compleet. De dag erna waren we allemaal wrakken, te weinig geslapen enzo, je weet wel hoe dat gaat met feestbeesten zoals wij… ^^

![](http://www.thomasvanhoey.com/nextgen-attach_to_post/preview/id--2835)

Maar het einde van december was geen lui uitbollen naar 2013 – integendeel, er kwam veel sport aan te pas. Je vraagt je af of het om Taekwondo gaat? Wel, het had ermee te maken. Zoals iedereen die een radio/tv/internetaansluiting bezit wel weet, was hét liedje van 2012 Gangnam Style (江南style). Met de taekwondo heb ik de laatste weken van december elke week wel minstens twee keer een getaekwondoniseerde dansvoorstelling ervan moeten brengen. Filmpjes bestaan, maar op een geheime locatie hahahahaha! Op 28 december was de grote voorstelling en moest ik als blonde blauwogige buitenlander (als alliteratie en als epitheton ornans kan dat wel tellen) natuurlijk ook een speechje houden over hoe blij ik wel niet was hier in Suzhou en met Taekwondo. Propaganda volop! Daarbij aansluitend, op 23 december had ik ook nog mijn examen voor de gele gordel en ook daar ben ik voor geslaagd! Driewerf hoera! Volgend semester ga ik voor groen!

![](http://www.thomasvanhoey.com/nextgen-attach_to_post/preview/id--2836)

Zo, dat was de jaarwisseling in een notendop op een website. In de volgende post bespreken we het grootste deel van januari en dan ben ik tot aan dit moment gekomen!

ANTWOORD OP DE UITBEELDVRAAG: Met je handen draaien betekent niet dansen, maar wel: “De politie komt eraaan, ren weg zo snel je kan!”
